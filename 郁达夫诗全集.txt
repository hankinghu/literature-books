《郁达夫诗全集》查看《郁达夫诗全集》书评和最新更新以及相关书籍推荐请到《郁达夫诗全集》专题网址http://www.xiaoshuotxt.com/mingzhu/11460/ 
TXT小说天堂  http://www.xiaoshuotxt.net，最有文艺气息的文学网站，提供经典的文学名著、武侠小说、言情小说、人文社科类书籍在线阅读，所有TXT电子书手机免费下载阅读，我们提供给您的小说不求最多，但求最经典最完整



 内容


余少日读郁诗，酷爱其“曾因酒醉鞭名马，生怕情多累美人”一联。抚今思昔，差近念年矣。郁文诗学仲则，格调不甚高，寒语酸语，故作激烈语，集中比比有之。然诗味醇厚，良足动人。壬午岁，余得郁诗全编，发愿录其诗全编上网，以飨同好，逾一年始成，计诗四百九十三首（原编者误录明张灵诗一首入内，已删），词十一首。此事一毕，窃谓郁公九原有知，当欣风雅犹在，宗风不灭，一灯尚传。


噫！捣麝成尘，拗莲为寸，有感而发为诗，此固人之积习。学诗廿年，一无所成。读前贤丽句，喟叹久之，不惭浅陋，戏以十三元韵赋一律题郁诗卷前。狗尾续貂，佛头着粪，余亦不免。然骥尾可附，吾其虮虱何辞。


只缘心动说风幡，进退皆难类触藩。


年少曾怜三月蝶，愁多频唱四声猿。


眼前破碎江山恨，醉后缠绵尔汝言。


斯世于今无鹤唳，蛙声阁阁却纷喧。


咏史三首


楚虽三户竟亡秦，万世雄图一夕湮。聚富咸阳终下策，八千子弟半清贫。


大度高皇自有真，入关妇女几曾亲？虞歌声里天亡楚，毕竟倾城是美人。


马上琵琶出塞吟，和戎端的爱君深。当年若赂毛延寿，那得诗人说到今。


晴雪园卜居


元龙好据胡床卧，徐福真成物外游。望去山河能小鲁，夜来风雨似行舟。


有明梅影人同瘦，日夕潮声海倒流。猛忆故园寥落甚，烟花撩乱怯登楼。


元日感赋


逆旅逢新岁，飘蓬笑故吾。百年原是客，半世悔为儒。


细雨家山远，高楼雁影孤。乡思无着处，一雁下南湖。


奉答长嫂兼呈曼兄四首


定知灯下君思我，只为风前我忆君。积泪应添西逝水，关心长望北来云。


昔年作客原非客，骨肉天涯尚剩三。今日孤灯茶榻畔，共谁相对话江南。


垂教殷殷意味长，从今泥絮不多狂。春风廿四桥边路，悔作烟花梦一场。


何须指日比长安，春水灵槎会岂难。删去相思千万语，当头还是劝加餐。


村居


残秋天气最凄清，缓步池塘夕照明。看到白云归岫后，衡阳过雁两三声。


奉怀


帘外风声过雁群，登楼遥望暮天云。行经故馆空嘶马，病入新秋最忆君。


知否梦回能化蝶，记曾春尽看湔裙。何当剪烛江南墅，重试清谈到夜分。


寄曼陀长兄


悔将词赋学陈琳，销尽中原万里心。书剑飘零伤白也，英雄潦倒感黄金。


三年铅椠貂裘敝，一服参苓痼疾深。闻说求田君意定，富春江上欲相寻。


寄养吾二兄


与君念载鴒原上，旧事依稀记尚新。苜蓿未归蜒驿马，烟花难忘故乡春。


悔听邹子谈天大，剩学王郎斫地频。来岁秋风思返棹，对床应得话沉沦。


寄曼兄


谁从乱世识机云，兄弟飘零几处分。天下英雄群与操，富春江树幻耶真？


如今国事归经济，敢把文章托盛勋。记取当时灯下语，阿连有力诤诃纷。


木曾川看花


原野青青春事繁，鸣禽诱我出衡门。轻帆细雨刚三月，宠柳娇花又一春。


翠络金鞍公子马，绿罗芳草女儿裙。阻风中酒年年事，襟上脂痕涴泪痕。


日本竹枝词十二首


灯影星光绿上楼，如龙车马狭斜游。两行红烛参差过，哄得珠帘尽上钩。


百首清词句欲仙，小仓妙选世争传。怜他如玉麻姑爪，才罢调筝便数钱。


纨扇轻摇困倚床，歪鬟新竞赵家装。红绡汗透香微腻，试罢菖蒲辟疫汤。


碧玉年华足怨思，珠喉解唱净琉璃。瓣香我为临川爇，掩面倾听幼妇词。


名隶昭阳供奉班，宫词巧制念家山。劫来源氏人争说，曾使君王一破颜。


蜃楼缥缈假疑真，四壁铜屏镜里春。为语汉王休怅望，碧纱笼得李夫人。


纨扇秋来惹恨多，熏笼斜倚奈愁何。商音谱出西方曲，肠断新翻复活歌。


扫眉才子众三千，万里桥边起讲筵。羡煞传经诸伏女，一时分得水衡钱。


杏红衫子白罗巾，高髻长眉解笑颦。公子缠头随手掷，买花原为卖花人。


闻说仙槎徼外回，十辉妙占出新裁。秦宫照胆悬灵镜，此后难歌赤凤来。


黄昏好放看花船，樱满长堤月满川。远岸微风歌宛转，谁家篷底弄三弦。


眉藏愁意额涂黄，广袖纤腰燕尾妆。十五云英初见世，犹羞向客唤檀郎。


八月初三夜发东京口占别张杨二子


蛾眉月上柳梢初，又向天涯别故居。四壁旗亭争赌酒，六街灯火远随车。


乱离年少无多泪，行李家贫只旧书。夜夜芦根秋水长，凭君南浦觅双鱼。


中秋夜中村公园赏月兼吊日故大将丰臣氏


社鼓村讴处处同，旗亭歌板舞衣风。薄寒天气秋刚半，病酒情怀月正中。


废圃而今鸣蟋蟀，虚堂自昔产英雄。由来吊古多感慨，赋到沧桑句便工。


寄曼陀养吾市师


十载风尘一腐儒，暮云千里望皇都。紫荆庭外飞花未，银鲙江南入梦无？


衙散想曾参庙市，时平也合读阴符。却缘家有元方在，赢得人间说小苏。


偶成


不羡神仙况一官，觚棱那复梦长安。脱樊野鹤冲天易，铩羽山难对镜难。


黄叶欲凋闻敕勒，苍生回顾足悲酸。秋来百事仍依旧，只觉罗衫日渐单。


日暮归舟中口占再叠前韵


归舟遥指石桥西，渔火空江一字齐。苹末风寒多刺骨，林梢烟淡半笼堤。


玉楼歌舞人初醉，曲岸牛羊路欲迷。向晚独寻孤店宿，青衫灯下涤春泥。


席间口占


醉拍阑干酒意寒，江湖寥落又冬残。剧怜鹦鹉中州骨，未拜长沙太傅官。


一饭千金图报易，五噫几悲出关难。茫茫烟水回头望，也为神州泪暗弹。


《金丝雀》诗五首


盈盈一水阻离居，岂不怀归畏简书。能向阿香通刺否，风云千里传雷车。


白日相思觉梦长，梦中情事太荒唐。早知骨里藏红豆，悔驾天风出帝乡。


客馆萧条兴正孤，八行书抵万明珠。知君昨夜应逢梦，问我前宵入梦无。


浮槎客路三千远，回首家山一发青。犹忆前年寒食夜，与群联步上西泠。


河桥灯火夜将阑，知汝深闺梦已残。心事莫从明月寄，中天恐被成人看。


自题《乙卯集》两首


枉抛心力著书成，赢得轻狂小杜名。断案我从苏玉局，先生才地太聪明。


著书原计万年期，死后方干倘见知。我亦好名同老子，函关东去更题诗。


正月六日作


回首家山路八千，烽烟横海浪连天。草堂明日是人日，客况今年逊去年。


泗上文章初识命，淮阴风骨亦求怜。飘零湖海元龙老，只合青门学种田。


无题三首


草堂春梦绝孤凄，悔放游槎到海西。正是牵衣伤去国，疏帘风过午鸡啼。


绿波容与漾双鸥，触我离怀万里愁。春水长天回首望，白云堆满海西头。


书生风骨太寒酸，只称渔樵不称官。我欲乘风归去也，严滩重理钓鱼竿。


三月十八夜寄木津老师


日抱虫鱼伏茂陵，旁人争笑客无能。吟诗未就先研墨，看月初升故灭灯。


野泽夜深闻鹤唳，高楼春暖解壶冰。明朝欲待游仙去，自草蕉书约老僧。


犬山堤小步见樱花未开口占两绝


寻春我爱著先鞭，梢上红苞吐未全。一种销魂谁解得，云英三五破瓜前。


归帆淼淼拥云烟，江上朝来霁色鲜。东望浣溪南白帝，此身疑已到西川。


由柳桥发车巡游一宫犬山道上作三首


田塍来往七香车，宛曲西行路几叉。今日始知春气息，一宫四月祭桃花。


麦苗苍翠柳条黄，倒挂柔枝陌上桑。天意不教民逸乐，田家此后正多忙。


春游无处不魂销，钞过苏川第二桥。白帝城头西北望，青山隐隐雪初消。


访担风先生道上偶成


行尽西郊更向东，云山遥望会还通。过桥知入词人里，到处村童说担风。


病后寄汉文先生松本君


大罗天上咏霓裳，亦是当年弟子行。今日穷途余一哭，同他才尽说江郎。


不知两首


王粲登楼伤此日，卢生逐梦悔当年。不知群玉山头伴，几到须弥第一天。


红豆秋风万里思，天涯芳草日斜时。不知彭泽门前菊，开到黄花第几枝。


梦逢相识两首


相逢仍在水边楼，不诉欢娱却诉愁。三月烟花千里梦，十年旧事一回头。


竹马当年忆旧游，秋风吹梦到江楼。牧之去国双文嫁，一样伤心两样愁。


懊恼两首


生太飘零死亦难，寒灰蜡泪未应干。当年薄幸方成恨，莫与多情一例看。


百丈情丝万丈风，红儿身上可怜虫。荼蘼零落春庭暮，九子铃高倩影空。


初秋杂感两首


梧桐一叶海天秋，戎马江关客自愁。五载干戈初定局，几人旗鼓又争侯。


须知国破家无寄，岂有舟沉橹独浮。旧事厓山殷鉴在，诸公何计救神州。


介推辞禄人争说，韩信称王事岂真。何必珊瑚夸斗富，本来贤圣不言贫。


关东羯鼓军旗振，塞上秋风野哭新。为语将军休逸乐，龙堆千里尚胡尘。


微雨夜口占


湿云遮路夜乌飞，瘦马嘶风旅客归。细雨小桥人独立，三更灯影透林微。


春夜初雨


小楼今夜应无睡，二月江南遍杏花。笑我浮生真若梦，年年春到苦思家。


夜泊西兴


罗刹江边水拍天，山阴道上树含烟。西兴两岸沙如雪，明月依依夜泊船。


相思树三首


吐雾含烟作意娇，好将疏影拂春潮。为谁栽此相思树，远似愁眉近似腰。


江水悠悠日夜流，江干明月照人愁。临行栽取三株树，春色明年绿上楼。


我去蓬莱觅枣瓜，君留古渡散天花。他年倘向瑶池见，记取杨枝舞影斜。


赠隆儿两首


几年沦落滞西京，千古文章未立名。人事萧条春梦后，梅花五月又逢卿。


我意怜君君不识，满襟红泪奈卿何。烟花本是无情物，莫倚箜篌夜半歌。


别掌书某君


道我新诗锦不如，临歧叩马请回车。怜君亦为儒冠误，流落人间但掌书。


别隆儿


犹有三分癖未忘，二分轻薄一分狂。只愁难解名花怨，替写新诗到海棠。


西归杂咏九首


绿树青山数十里，思亲无计且西征。明朝应逐沙鸥去，独上楼船泣雨声。


绿树荫中燕子飞，黄梅雨里远人归。青衫零落乌衣改，各向车窗叹式微。


寺楼钟鼓洛阳城，人指前朝幕府旌。不向东山谋一醉，独遮纨扇过西京。


熟梅天气海潮深，有客船楼夜鼓琴。十里和歌山下路，雨丝如剑割归心。


嬉歌怒骂生花笔，泪洒青衫亦可哀。苏小委尘红拂死，谁家儿女解怜才。


干戈满地客还家，望里河山镜里花。残月晓风南浦路，一车摇梦过龙华。


昔年曾向鸳湖住，今日重来感慨多。最忆白头朱太史，满园红袖谱新歌。


风月三年别富春，东南车马苦沙尘。江山如此无心赏，如此江山忍付人。


去国今年刚四岁，离家当日是初秋。项王心事何人会，泣上天涯万里舟。


谒岳坟


拂柳穿堤到岳坟，坟前犹绕阵头云。半庭人静莺初懒，一雨荫成草正薰。


我亦违时成逐客，今来下马拜将军。与君此恨俱千古，拟赋长沙吊屈文。


湖上杂咏三首


歌舞西湖旧有名，南朝天子最多情。召集劫后河山改，来听何戡唱渭城。


细草红泥路狭斜，碧梧疏柳影交叉。荷风昨夜凉初透，引得麻姑出蔡家。


碧波容与漾双鸥，莲叶莲花对客愁。明月小桥人独立，商量今夜梦扬州。


春江感旧四首——用吴梅村《琴河感旧》韵


故人门巷只栖鸦，杨柳扶疏影尚斜。蓬岛归来天外使，河阳凋尽镜中花。


杜鹃此日空啼恨，烟月春宵忆驻车。泥落可怜双燕子，低飞犹傍莫愁家。


仙山春梦记前游，不把亡情怨莫愁。小婢曾通花里约，老奴难耐镜边羞


绝无消息传青鸟，认得啼痕在玉钩。闻说侯门深似海，绿珠今夜可登楼。


天上琼楼十二城，人间凝望最关情。花开梓泽多风雨，客去临邛绝送迎。


一梦扬州怜杜牧，廿年辛苦忆苏卿。亦知金屋谋非易，拟向渔樵托此生。


一夜天风到蕙兰，花香人梦两阑干。折来红豆悲难定，湿尽青衫泪不干。


佳妇而今归帝子，腐儒自古苦酸寒。绵绵此恨何时了，野雉朝飞不忍看。


立秋后一夜富春江畔与浩兄联句


秋月横江白（浩），渔歌逼岸清。众星摇不定（浩），一雁去无声。


山远烟波淡（浩），潮来岛屿平。三更群动息（浩），好梦满重城。


游莫干山口占


田庄来作客，本意为逃名。山静溪声急，风斜鸟步轻。


路从岩背转，人在树梢行。坐卧幽篁里，恬然动远情。


龙门山题壁


天外银河一道斜，四山飞瀑尽鸣蛙。明朝我欲扶桑去，可许矶边泛钓槎。


舒姑屏题壁


桐柏峰头别起庐，飞升人共说麻姑。不知池上西王母，亦忆东方大隐无？


奉赠五首


许侬赤手拜云英，未嫁罗敷别有情。解识将离无限恨，阳关只唱第三声。


梦隔蓬山路已通，不须惆怅怨东风。他年来领湖州牧，会向君王说小红。


杨柳梢头月正圆，摇鞭重定定情篇。此身未许缘亲老，请守清闺再五年。


立马江浔泪不干，长亭诀别本来难。怜君亦是多情种，瘦似南朝李易安。


一纸家书抵万金，少陵此语感人深。天边鸿雁池中鲤，切莫临风惜尔音。


重过杭州登楼望月怅然有怀


走马重来浙水滨，征衫未涤去年尘。可怜一片西江月，照煞金闺梦里人。


车过临平


清溪波动菱花乱，黄叶林疏鸟梦轻。又是一年秋气味，稻香风里过临平。


旧历八月十六夜观月


月圆似笑人离别，睡好无妨夜冷凉，窗外素婚窗内客，分明各自梦巫阳。


赠名


赠君名号报君知，两字兰荃出楚词。别有伤心深意在，离人芳草最相思。


题阴符夜读图后寄荃君三首


十年风雪阻关河，未办晨妆半斛螺。今日爱才非昔日，欲归无计奈卿何。


故里逢君月正弯，别来夜夜梦青山。相思倘化夫妻石，汝在江南我玉关。


屠狗椎牛计总愚，青春潦倒在江湖。欲教人识儒冠害，写出阴符夜读图。


读《宋史》


贫贱论交古不多，弟史同室尚操戈。来生缘分如能结，烛影刀声又若何。


温泉


温泉水竹两清华，水势悠悠竹势斜。一夜离人眠不得，月明如雪照芦花。


晨发名古屋两首


茅店荒鸡野寺钟，朔风严冷逼穷冬。骑驴独上长街去，踏破晨霜一寸浓。


朔风吹雁雪初晴，又向江湖浪里行。一曲阳关人隔世，衔杯无语看山明。


游愚园


黄茅亭子小楼台，料理溪山煞费才。一种风怀忘不得，夕阳帘幕海棠开。


乘车赴东京过天龙川桥


一种秋容不可描，夕阳江岸草萧萧。十年湖海题诗客，依旧青衫过此桥。


除夜奉怀


又是一年将尽夜，不知青鬓几痕丝。人来海外名方贱，梦返江南岁已迟。


多病所须唯药物，此生难了是相思。明朝欲向空山遁，为恐东皇笑我痴。


寄和荃君原韵四首


谙尽天涯飘泊趣，寒灯永夜独相亲。看来要在他乡老，落落中原几故人。


未有文章惊海内，更无奇策显双亲。论才不让相如步，恨煞黄金解弄人。


十年海外苦羁留，不为无家更泪流。鬼蜮乘轩公碌碌，杜陵诗句只牢愁。


何堪岁晏更羁留，塞上河冰水不流。一曲阳关多少恨，梅花馆阁动清愁。


入汤山温泉


峰峦都似绿云鬟，一道清溪曲又弯。日暮欲寻孤店宿，斜风细雨入汤山。


宿汤山温泉夜闻猛雨两首


百道飞泉石共流，千章花木惹清愁。离人一夜何曾睡，山雨山风共入楼。


花落千年魂不返，东风何事更哀鸣？明朝尚有西征路，乞借天公两日晴。


过漕浦天忽放晴


昨夜松仙庵里宿，今朝漕浦岸边行。彼苍似亦怜吟客，开放南天半角晴。


登日和山口占一绝


伊势湾头水拍天，日和山下女如泉。嬉春我学扬州杜，题尽西川十万笺。


偕某某登岚山


不怨开迟怨落迟，看花人正病相思。可怜逼近中年作，都是伤心小杜诗。


烟景又当三月暮，多情虚负五年知。岚山倘有闲田地，愿向丛林借一枝。


养老山中作


又是三春行乐日，西园飞盖夜遨游。闲将稚子承欢酒，来上词人醉月楼。


高岭有峰皆北向，清溪无水不南流。题诗大得山灵助，吟到更深兴未收。


重访蓝亭有赠


一向山阴访戴来，词人居里正花开。去年今日题诗处，记得清游第二回。


辞蓝亭留谢


半寻知己半寻春，五里东风十里尘。杨柳旗亭劳蜡屐，青山红豆羡闲身。


闭门觅句难除癖，屈节论交别有交。说项深思何日报，仲宣犹是未归人。


客感寄某两首


五月梅黄雨不晴，江南词赋老兰成。陶潜痛哭谈燕侠，庄舄哀歌激楚声。


半席已知无我分，百年何日果河清。问他击鼓撞钟者，可有丹心翼太平？


一夜秋风兰蕙折，残星孤馆梦无成。敢随杜甫憎时命，欲向田横放厥声。


亦有宏才难致用，可怜浊水不曾清。明朝倘赴江头死，此意烦君告屈平。


晓发东京


茅店难声梦不安，轻车又犯晓风寒。一肩行李尘中老，半世琵琶马上弹。


白雪几能邀俗赏，青衫自古累儒冠。升沉莫问君平卜，襟上浪浪泪未干。


山村首夏


四山涨翠昼初长，五月田家麦饭香。一事诗人描不得，绿蓑烟雨摘新秧。


题写真答荃君三首


文章如此难医国，呕尽丹心又若何？我意已随韩岳冷，渡江不咏六哀歌。


乱世何人识典谟，遗民终老作奚奴。荒坟不用冬青志，此是红羊劫岁图。


儒生无分上凌烟，出水清姿颇自怜。他日倘求遗逸像，江南莫忘李龟年。


题《织女春思图》


朝织巫阳山，暮织潇湘渚。暮暮复朝朝，郎今到何处？


题《红闺夜月图》


楼上月徘徊，泪落芭蕉影。荡子不归来，忆煞当时景。


题《杨妃醉卧图》


酒晕醉东风，肌透秦川锦。海上有仙山，梦压鸳鸯枕。


赠吉田某从征两首


也识燕然山铭壮，其如民意厌谈兵。劝君一战功成后，早向胡天罢远征。


刁斗声中塞月寒，黄沙千里断人肠。君行倘向辽阳过，为我陈诗吊战场。


赠别


马上河桥月上门，秋风杨柳最销魂。伤离我亦天涯客，一样青衫有泪痕。


题《文姬归汉图》


朔风度雁门，雪没明驼足。妾自恋胡儿，何烦千金赎？


感时


和战何年议始成，荆襄封戍尚连营。谋倾孤注终无补，乱到萧墙岂易平。


南渡君臣争与敌，中原父老厌谈兵。题诗大有牢骚意，泣上新亭望帝城。


寄荃君


芳草何时恨却休，王孙乞食尚飘流。去年今日曾想见，红粉青衫两欲愁。


我久计穷朱亥市，君应望断绿珠楼。生前料已无欢会，早作刍梁地下谋。


张碧云


几年萧寺梦双文，今日江南吊碧云。人面桃花春欲暮，情中我正似刘蕡。


曼兄书来，以勿作苦语为戒，作此答之


非将苦语诉同群，为恨幽兰未吐芬。不遇成者严仆射，谁怜湖郡杜司勋。


富春人物无多子，东海鱼盐惜此文。号召中原今已矣，秋风愁绝宛丘君。


遇释尚无邻，知旧友某尚客金陵，作此寄之


昨遇南朝旧院僧，知君还自客金陵。板桥夜梦钗多少，淮水秋潮浪几层。


食子只今迷日月，铜人应更泣觚棱。横流将到桃根渡，一叶轻航买未曾。


赠看护妇某


露滴蔷薇十字娇，为侬甘渡可怜宵。不留后约非无意，只恐相思瘦损腰。


病后访担风先生有赠


冉冉浮云日影黄，维摩病后气凋丧。烽烟故国家何在，知己他乡谊敢忘。


略有狂才追杜牧，绝无功业比冯唐。最怜季世河东叟，十载驰驱鬓欲霜。


自述诗十八首


江湖流落廿三年，红泪频揩述此篇。删尽定公哀艳句，侬诗粉本出青莲。


前身纵不是如来，谪下红尘也可哀。风雪四山花落夜，窦家丛桂一枝开。


王筠昆仲皆良璞，久矣名扬浙水滨。生到苏家难为弟，排来行次第三人。


家在严陵滩下住，秦时风物晋山川。碧桃三月花如锦，来往春江有钓船。


人言先父丧亡日，小子膏肓疾正深。犹忆青灯秋雨夜，虚堂含泪看兄吟。


九岁题壁四座惊，阿连少小便聪明。谁知早慧终非福，碌碌瑚琏器不成。


十三问字子云居，初读琅嬛异域书。功业他年差可想，荒村终老注虫鱼。


左家娇女字莲仙，累我闲情赋百篇。三月富春城下路，杨花如雪雪如烟。


一失足成千古恨，昔人诗句意何深。广平自赋梅花后，碧海青天夜夜心。


二女明妆不可求，红儿体态也风流。杏花又逐东风嫁，添我情怀万斛愁。


几度沧江逐逝波，风云奇气半消磨。扬州梦醒无聊甚，剩有旗亭学醉歌。


吾生十五无他嗜，只爱兰台令史书。忽遇江南吴祭酒，梅花雪里学诗初。


儿时曾作杭州梦，初到杭州似梦中。笑把金樽邀落日，绿杨城郭正春风。


欲把杭州作汴京，湖山清处遍题名。谁知西子楼台窄，三宿匆匆出凤城。


鸳湖旧忆梅村曲，莺粟人传太史歌。日暮落帆亭下立，吴王城郭赵家河。


离家少小谁曾惯，一发青山唤不应。昨夜梦中逢母别，可怜枕上有红冰。


鼙鼓荆襄动地来，横流到处劫飞灰。秣陵围解君臣散，予亦苍茫过马嵬。


苍茫又过七年期，客舍栖栖五处移。来岁桑干仍欲渡，别离应更有新诗。


盛夏闲居读唐宋以来各家诗仿渔洋例成诗八首录七


李义山


义山诗句最风流，五十华年锦瑟愁。解识汉家天子意，六军驻马笑牵牛。


温飞卿


词人自古苦销沉，中晚唯君近正音。今日爱才非昔日，独挥清泪吊陈琳。


杜樊川


吊绿啼红近六朝，韩文杜句想丰标。销魂一卷樊川集，明月扬州廿四桥。


陆剑南


慷慨淋漓老学庵，请缨无路只清谈。石帆村里春秋祭，忍说厓山浪满潭。


元遗山


遗老功名剩稗官，河东史笔未摧残，伤心怕读中州集，野史亭西夕照寒。


吴梅村


斑管题诗泪带痕，阿蒙吴下数梅村。冬郎忍创香奁格，红粉青衫总断魂。


钱牧斋


虞山才力轶前贤，可惜风流品未全。行太卑微诗太俊，狱中清句动人怜。


己未元日


淡雪寒梅岁又新，不知春究属何人？客窗一夜还乡梦，晨起开门认未真。


访担风于蓝亭蒙留饮席上分题得雪中梅限微韵


林氏山中香袭袭，谢家院里絮霏霏。残冬诗思知何在？白雪寒梅月下扉。


呈担风先生


门巷初三月，诗坛第一人。蓝亭来立雪，沧海又逢春。


小子文章贱，先生意气真。明年知谁健，莫却酒千巡。


寄和荃君


客里逢春懒上楼，无端含泪去神州。阿侬亦是多情者，碧海青天为尔愁。


无题


云破月来张子野，扶头春闹宋尚书。前贤不解藏人善，门户推排孰起初？


雪


独钓渔人冷不知，终南阴岭露奇姿。朔风有意荣枯草，柳絮无心落凤池。


党氏帐中仍寂寞，文君炉下可相思。痴儿莫向街头舞，镜里昙花只几时。


宿安倍川


避寒寻梦宿清溪，云雨荒唐一夜迷。送我蜡梅花下去，半庭残雪晓乌啼。


雪


一夜朔风吹布被，天花散处不生根。埋来地角衣无缝，衬出春心草有痕。


浙水潮头豪士马，罗浮枝上美人魂。缘何得向山中卧，严冷须知造化恩。


赠梅儿


淡云微月恼方回，花雾层层障不开。好是春风沉醉夜，半楼帘影锁寒梅。


留别隆儿


平生窃羡兰桥梦，略识扬州子夜春。莫向杏坛题品第，本来小杜是诗人。


留别媟如


与君四载同门学，文字空联一段缘。此去流人归有信，蓬莱谪住只三年。


留别担风


到处逢人说项斯，马卿才调感君知。瓣香倘学涪翁拜，不惜千金买绣丝。


留别佩兰吟社同人


高楼风雨忆平津，香草筵前酒几巡。何事离人肠欲断，旗亭月色夜来新。


留别梅儿


淡云微月旧时盟，犹忆南楼昨夜筝。侬未成名君未嫁，伤心苦语感罗生。


留别同学


韩昶何能识退之？文人自古薄同时。鲁君不解封东岳，莫立丰碑作去思。


送担风


春风南浦黯销魂，话别来敲夜半门。赠我梅花清几许，此生难报丈人恩。


重游犬山城


白帝城头落照鲜，清游难忘四年前。昔来曾拜桃花祭，今去将排苜蓿筵。


一样春风仍浩荡，两般情思总缠绵。此行应为山灵笑，不向溪边夜泊船。


游人事山中，徘徊于观音像下者久之


三月东风作嫩寒，小春花事已摧残。地来上谷逃禅易，人近中年弃世难。


大士慈悲空说法，子张辛苦尚求官。神仙莫问蓬莱使用权，且待承明看露盘。


即景


长堤嫩柳线初缫，夜雨平添水半篙。三月东风吹欲尽，落花江上熟樱桃。


留别梅浓


莫对菱花怨老奴，老奴情岂负罗敷。一春燕燕花间泣，几夜真真梦里呼。


苏武此身原属汉，阿蛮无计更离胡。金钗合有重逢日，留取冰心镇玉壶。


别戴某


与子交游刚五载，议论常欲倾江海。有时击筑歌呜呜，同过坊间访朱亥。


作伴青春得几时，灞陵桥外柳如丝。伯劳飞燕东西别，忍向江城一笛吹。


一笛江城从此去，悠悠后会知何处。但愿他年再见时，我非故我汝非汝。


故国衰亡事纵休，子房终欲报韩仇。莫忘祖逖中流楫，独上王生半夜楼。


送媟如归有怀担风先生


风雨夜萧萧，临歧折柳条。相逢才几日，小别又今宵。


君去归盘谷，侬留隐市朝。若趋夫子府，为道客无聊。


梦过通天台


枕边风雨梦萧萧，零落乡关感未消。泣向通天台下过，半窗灯影可怜宵。


新秋偶感


客里苍茫又值秋，高歌弹铗我无忧。百年事业归经济，一夜西风梦石头。


诸葛居常怀管乐，谢安才岂亚伊周。不鸣大鸟知何待，待溯天河万里舟。


过长崎


长崎山市势横斜，一带民风似汉家。西望昆仑东望海，行人飞驿到京华。


西泠话旧


碧纱红袖两无情，壁上凋残字几行。日暮楼空人独立，满江秋意哭莺莺。


题春江第一楼壁


匆匆临别更登楼，打叠行装打叠愁。江上青峰江下水，不应齐向夜郎流。


留别沈涛青


笑我栖栖客，还比重梦未圆。相逢空一笑，此别又经年。


世乱功难定，怀开意欲颠。醉来情易动，泣上孝廉船。


宿钱塘江上有赠


绿酒红灯江上楼，几回欲去更迟留。危樯独夜怜桃叶，细雨重帘病莫愁。


客子光阴空似梦，美人情性淡宜秋。相逢漫问家何在，一夕横塘是旧游。


过徐州


红羊劫后几经秋，沙草牛羊各带愁。独依车窗看古垒，夕阳影里过徐州。


己未秋应外交官试被斥仓卒东行返国不知当在何日


江上芙蓉惨遇霜，有人兰佩祝东皇。狱中钝剑光千丈，垓下雄歌泣数行。


燕雀岂知鸿鹄志，凤凰终惜羽毛伤。明朝挂席扶桑去，回首中原事渺茫。


晨进东华门口占


疏星淡月夜初残，钟鼓严城欲渡难。耐得早朝辛苦否？东华门内晓风寒。


静思身世懊恼有加成诗一首以别养吾


匆匆半月春明住，心事苍茫不可云。父老今应羞项羽，诸生难肯荐刘蕡。


秋风江上芙蓉落，旧垒巢边燕子分。失意到头还自悔，逢人怕问北山云。


留别家兄养吾


迹似飞蓬人似雁，东门祖道又离群。秋风江上芙蓉落，旧垒巢边燕子分。


薄有狂才追杜枚，应无好梦到刘蕡。明朝去赋扶桑日，心事苍茫不可云。


题陶然亭壁


泥落危巢燕子哀，荒亭欲去更徘徊。明年月白风清夜，应有蹁跹道士来。


己未都门杂事诗两首


手中芍药眼中波，十二金钗值几何。旧是笠翁歌舞地，韩家潭上美人多。


惯闲宰相尽风流，百顺胭脂院院游。一夜罗衾嫌梦薄，晓窗红日看梳头。


己未出都口占


芦沟立马怕摇鞭，默看城南尺五天。此去愿戕千里足，再来不值半分钱。


塞翁得失原难定，贫士生涯总可怜。寄语诸公深致意，凉风近在殿西边。


偶感


风急星繁夜，离愁比梦强。昨宵逢汝别，竟夕觉秋凉。


岂是音书懒，都缘客思长。纵裁千尺素，难尽九回肠。


小草根先折，大鹏翼未张。谢娘倘有意，怜及白衣郎。


岁暮感愤


岁暮天涯景寂寥，月明风紧夜萧萧。美人应梦河边骨，逐客还吹市上箫。


穷塞寒浸苏武节，朝廷宴赐侍中貂。士生季世多流窜，湘水何当赋大招。


穷乡独立日暮苍茫顾影自伤漫然得句


日暮霜风落野塘，荒效独立感苍茫。九原谁会真空士，一笑淮阴是假王。


我纵有才仍未遇，达如无命亦何伤。只愁物换星移后，反被旁人唤漫郎。


和某君


廿载江河未立名，学书学剑事难成。天津桥上鹃啼日，痛哭长沙陋贾生。


读唐诗偶成


生年十八九，亦作时世装。而今英气尽，谦抑让人强。


但觉幽居乐，千里来穷乡。读书适我性，野径自回翔。


日与山水亲，渐与世相忘。古人如可及，巢许共行藏。


寂感两首


朔风凛冽夜沉沉，兽炭书灯识此心。君去吴头侬楚尾，知音千里抱孤琴。


深闺静坐觉魂销，梅影横窗气寂寥。无奈夜长孤梦冷，书灯空照可怜宵。


南船北马落落无成自房州赴东京车上有感


年少秦嘉计总差，无端绮习染繁华。词人清怨知何限，梦里功名镜里花。


西京客舍赠玉儿


玉儿春病胭脂淡，瘦损东风一夜花。钟定月沉人不语，两行清泪落琵琶。


梦醒枕上作翌日寄荃君五首


与君十载湖亭约，骊唱声中两度逢。昨夜摽梅天外浇，离人无寐泣晨钟。


昨夜星辰昨夜风，一番花信一番空。相思清泪知多少，染得罗衾尔许红。


莫对空床怨腐儒，腐儒色岂负罗敷。问谁甘作瞿塘贾，为少藏娇一亩庐。


别凤离鸾古有之，苏家文锦谢家词。要知天上双栖乐，不及黄姑渺隔时。


万一青春不可留，自甘潦倒作情囚。儿郎亦是多情种，颇羡尚书燕子楼。


一、此诗作于一九二零年，荃君即孙荃，为作者当时之未婚妻。


二、唐贞元中，尚书张建封筑燕子楼以居妾盼盼。


客舍偶成


老夫亦是奇男子，潦倒如今百事空。只见人骑肥马去，更无心唱大江东。


谈天却少如邹舌，射日分明有羿风。泣向要离坟畔过，墓田漠漠雾


与文伯夜谈觉中原事已不可为矣翌日文伯西归谓将去法国矣


相逢客馆只悲歌，太息神州事奈何。夜静星光摇北斗，楼空人语逼天河。


问谁堪作中流柱，痛尔难清浊海波。此去若从燕赵过，为侬千万觅荆柯。


留别三首


来日茫茫难正多，英雄时钝奈虞何。乌江风紧云飞夜，咽泪挥鞭发浩歌。


十载关山一故吾，今年穷极并锥无。鸱夷应笑先生拙，难买轻舟泛五湖。


几日红楼望驿尘，泥他辛苦祝江神。此行不为鲈鱼脍，为忆桥头问卜人。


春闺两首


梦来啼笑醒来羞，红似相思绿似愁。中酒情怀春作恶，落花庭院月如钩。


妙年碧玉瓜初破，子夜铜屏影欲流。懒卷珠帘听燕语，泥他风度太温柔。


豆蔻花开碧树枝，可怜春浅费相思。柳梢月暗猜来约，笼里鸡鸣是去时。


锦样文章怀宋玉，梦中鸾凤恼西施。明知此乐人人有，总觉儿家事最奇。


读史梧冈《西青散记》


逸老梧冈大有情，一枝斑管泪纵横。西青散记闲来读，独替双卿抱不平。


过苏州


儿时梦想寒山寺，月落乌啼夜半钟。今日姑苏城外过，远鸣刁斗近传烽。


渡黄河


离亭风笛晚来酣，欲渡黄河怕解骖。他日京华流落后，不堪江北望江南。


秋夜怀人七首


鸿雁西来插翅斜，秋风吹冷野芦花。青山隐隐江南暮，小杜当年亦忆家。


落落中原几霸才，机云各自困风埃。年荒世业空如洗，不奈江南庾子哀。


岿然东海鲁灵光，三绝才华各擅场。为祝年年诗祭健，绿章连夜奏空王。


忆煞离亭旧酒垆，当年曾醉病相如。君诗酷似香苏馆，可有筠姬伴索居。


爱惜狂才到马周，马周从未识荆州。西京耆旧今无几，澹宕风怀竹下游。


晚年好静南乡住，仙寿溶溶乐隐沦。犹忆阿兄诗句俊，白头团扇画中人。


别是寻常会却奇，美人泪比北山移。纵横写尽三千牍，总觉无言及李宜。


七夕行装已具邀同学数人小饮于室王一之有诗送行依韵和之


漫问汪伦意浅深，一杯难得与同斟。况当烟月扬州夜，来话秋风异域心。


欲把长戈挥落日，敢违远志恋清砧。男儿要勒燕然石，忍使临歧泪满襟。


新婚未几病疟势危斗室呻吟百忧俱集悲佳人之薄命叹贫士之无能饮泣吞声于焉有作


生死中年两不堪，生非容易死非甘。剧怜病骨如秋鹤，犹吐青丝学晚蚕。


一样伤心悲薄命，几人愤世作清谈。何当放棹江湖去，芦荻花间净结庵。


寄内五首


青衫红粉两蹉跎，偕隐名山计若何。泣向通天台下过，日斜风紧乱云过。


昔日曾谈别后心，谈时涕泣已难禁。当时只道难离别，别后谁知恨更深。


一霎青春不可留，为谁飘泊为谁愁。前生若道无缘分，不合今生配作俦。


贫士生涯原似梦，异乡埋骨亦甘心。不该累及侯门女，敲破清闺夜夜砧。


死后神魂如有验，何妨同死化鸳鸯。百年人世多风雨，不及泉台岁月长。


题画四首


藜杖意行闻午鸡，人家住在翠微西。溪头路尽青山转，江阔一帆林外低。


江头杨柳已冰绵，三月才过四月天。领略清阴半篙水，扁舟独与白鸥眠。


云中鸡犬认仙家，霜后秋林石径斜。烂烂犹余丹灶气，晚风吹作满林霞。


贪坐溪亭晚未归，四山空翠欲沾衣。秋风吹绝溪声急，树树夕阳黄叶飞。


赠姑苏女子


语音清脆认苏州，作意欢娱作意愁。故国烽烟伤满子，仙乡消息忆秦楼。


一春绮梦花相似，二月浓情水样流。莫使楚天行雨去，王孙潦倒在沧洲。


杂感八首


俊逸灵奇宰相才，卞和抱璞古今哀。士生乱世空弹铗，客到新亭漫举杯。


一死拼题鹦鹉赋，百年几上凤凰台。问他白玉楼成未，欲向天公泣诉来。


亦曾匹马渡黄河，齐鲁幽燕月下过。光范三书空伏阙，长沙一恸竟沉疴。


方知竖子成名易，闻说英雄蹈海多。劫到红羊天命改，我将披发向阳阿。


将军原是山中盗，只解营私不解兵。举国内讧争利润，何人专战请长缨。


诛求又掠旄倪去，风鹤重添妇女惊。愿祝蛮夷来作主，民生凋敝苦蓬迎。


忍说神州似漏舟，达官各为己身谋。郝隆幕府夸蛮语，王浚楼船下益州。


策到和戎原辱国，功成不义反封侯。中朝衮衮诸公贵，亦识人间羞耻否？


亦有陈东泣上书，陈东心似武陵鱼。缘溪行为求鱼计，冒死谏成得意初。


荒谬几人称陆贾，忠诚何处觅包胥。茫茫大陆沉将了，寄语诸公早绝裾。


蟹行奇字法欧洲，五典三坟一例收。略解娵隅称博雅，人言叔宝最风流。


纷纭鬼怪谈新学，颠倒衣冠拜沐猴。终是马牛亡国隶，尔曹釜内且优游。


换酒闲坊质敝袍，年来下酒爱离骚。江南易洒兰成泪，蜀道曾传杜老豪。


又见军书征粟帛，可怜民命竭脂膏。国亡何处堪埋骨，痛哭西台吊谢翱。


陈情一表为刘书，恨我谋生计太疏。欲死恐违终养志，入山未办草玄庐。


十年潦倒空湖海，半生浮沉伴蠹鱼。天帝若成纯孝愿，祖孙同日上清虚。


盐原日记诗钞八首


丛竹幽兰叶尽焦，秋来转觉暑难消。卖冰帘下红裙影，映得斜阳似火烧。


绿树参差坠影长，野田初放稻花香。何人解得山居乐，六月清斋午梦凉。


去年闺里拜黄姑，今夕山中伴野鼯。牛女有情应忆我，秋来瘦尽沈郎躯。


碧落苍茫望若何，漫将恩怨诉星河。与君缘是前生定，惜别情应此夜多。


且对红尘思浩劫，须知沧海足微波。高楼莫忆年时梦，好事如花总有磨。


豆架瓜棚许子村，溪声山色谢公墩。客中无限潇湘意，半化烟痕半水痕。


秋夜河灯净业庵，兰盆佳话古今谈。谁知域外蓬壶岛，亦有流风似江南。


桑间陌上月无痕，人影衣香舞断魂。绝似江南风景地，黄昏细雨赛兰盆。


赠句投瑶事若何，悠悠清唱彻天河。离人又动飘零感，泣下萧娘一曲歌。


将之日本别海棠三首


绿章连夜奏通明，欲向东皇硬乞情。海国秋寒卿忆我，棠阴春浅我怜卿。


最难客座吴伟业，重遇南朝卞玉京。后会茫茫何日再，中原扰乱未休兵。


检点青衫旧酒痕，歌场到处有名存。十年久断吴山梦，明日应敲白下门。


半偈偶题苏玉局，尺书烦寄谢公墩。商量东阁官梅发，江上重招倩女魂。


替写新诗到海棠，扬州旧梦未全忘。无端绮语成诗文件谶，又向桃源驻野航。


碧玉生涯原是梦，牧之任侠却非狂。知侬棹向吴江过，托买宜春半幅裳。


汕头口占赠许美勋


四十余人皆爱我，三千里外独离群。谁知岭外烽烟里，驿路匆匆又遇君。


和冯白桦《重至五羊城》原韵


侏儒处处乘肥马，博士年年伴瘦羊。薄有文章惊海内，竟无饘粥润诗肠。


敢夸邻女三秋望，忝受涪翁一瓣香。升斗微名成底事，词人身世太凄凉。


寄映霞两首


朝来风色暗高楼，偕隐名山誓白头。好事只愁天妒我，为君先买五湖舟。


笼鹅家世旧门庭，鸦凤追随自惭形。欲撰西泠才女传，苦无椽笔写兰亭。


史公祠有感


三百年来土一丘，史公遗爱在扬州。二分明月千行泪，并作梅花岭下秋。


怀扬州用姜白石“小红低唱我吹箫”韵


乱掷黄金买阿娇，穷来吴市再吹箫。箫声远渡江淮去，吹到扬州廿四桥。


萧寺夜坐示大慈、自在逋窜禅房日闭关，夜窗灯火照孤山。此间事不为人道，君但能来与往还。


拟唐人作


碧水流丹映晚霞，寒梅落尽又春华。深闺少妇楼头望，怕见风欺杨柳斜。


晚兴


斜阳已下小山坡，早月迎凉映女萝。幽室人疑孤岛住，危栏客阵数鸿过。


烟丝袅袅抽愁出，花气愔愔酿梦多。恻楚轻寒萦晚兴，只应茗碗与消磨。


游普陀作


山谷幽深杖策寻，归来日色已西沉。雪涛怒击玲珑石，洗尽人间丝竹音。


旧友二三相逢海上席间偶谈时事嗒然若失为之衔杯不饮者久之或问昔年走马章台痛饮狂歌意气今安在耶因而有作


不是尊前爱惜身，佯狂难免假成真。曾因酒醉鞭名马，生性情多累美人。


劫数东南天作孽，鸡鸣风雨海扬尘。悲歌痛哭终何补，义士纷纷说帝秦。


注释：


一、此诗为郁诗中最脍炙人口的作品之一。一九三一年一月廿三日写于上海。原题为“旧友二三，相逢海上，席间偶谈时事，嗒然若失，为之衔杯不饮者久之，或问昔年走马章台，痛饮狂歌意气今安在耶，因而有作”。后收入《钓台的春昼》散文中。按，三一年一月左联五作家被捕，一个月后被杀。此诗戟刺时事，间抒中怀，最能表现郁达夫诗忧伤愤世的特点。尤其次联句，张狂之态毕出，而哀婉之情难掩，实为绝唱。篇末沉痛之中冷然有讥刺之态。


二、樽或作尊。


三、鸡鸣风雨：榷诗经》中“风雨如晦，鸡鸣不已”之意。海扬尘：用麻姑典故，东海扬尘喻世事变化无常。


四、义士：指鲁仲连义不帝秦事。


题刘大杰诗词稿后


未免三分名士气，半生清苦理应该。岳阳人物无多子，乱世文章要异才。


立志勉追刘禹锡，填词漫学贺方回。长君一日为师友，岁晚题诗代折梅。


北征杂感两首


过南京


伤心忍见秣陵秋，梁燕争棋局未收。一著何人输始了，平西耿尚不同仇。


过徐州济南


秋雨秋风遍地愁，戒严声里过徐州。黄河偷渡天将晚，又见清流下浊流。


道经天津赠董秋芳


津门斜日淡无光，草木风声不可当。亦有鲁戈挥未得，降书前月出柴桑。


题剑诗


秋风一夜起榆关，寂寞江城万仞山。九月霜鼙摧木叶，十书书屋误刀环。


梦从长剑驱流豹，醉向遥天食海蛮。襟袖几时寒露重，天涯歌哭一身闲。


登杭州南高峰


病肺年来惯出家，老龙井上煮桑芽。五更衾薄寒难耐，九月秋迟桂始花。


香暗时挑闺里梦，眼明不吃雨前茶。题诗报与霞君道，玉局参禅兴正赊。


过岳坟有感时事


北地小儿耽逸乐，南朝天子爱风流。权臣自欲成和议，金虏何尝要汴州。


屠狗犹拚弦下命，将军偏惜镜中头。饶他关外童男女，立马吴山志竟酬。


游杭州风木庵等名胜偶感寄映霞


一带溪山曲又弯，秦亭回望更清闲。沿途都是灵官殿，合共君来隐此间。


过西溪法华山觅厉鹗墓不见


曾从诗记见雄文，直到西溪始识君。十里法华山下路，乱堆何处觅遗坟。


王薇子为陈紫荷画《秋风马背图》索题


一幅青春失意图，残山剩水认模糊。秋风马背仙霞岭，载得船娘九姓无。


赠女学生李辉群


春申江上赋停云，黄鹤楼头始识君。十载神交如水淡，多情谁似李辉群。


赠鲁迅


醉眼朦胧上酒楼，彷徨呐喊两悠悠。群氓竭尽蚍蜉力，不废江河万古流。


立春日


陋巷原无客到门，草堂炉火爱微温。闲来剪个宜春字，贴上兰花小瓦盆。


改昔人咏长城诗


秦筑长城比铁牢，当时城此岂知劳。可怜一月初三夜，白送他人作战壕。


迁杭有感


冷雨埋春四月初，归来饱食故乡鱼。范雎书术成奇辱，王霸妻儿爱索居。


伤乱久嫌文字狱，偷安新学武陵渔。商量柴米分排定，缓向湖塍试鹿车。


闻杨杏佛被害感书


风雨江城夏似春，闭门天许作闲人。恩牛怨李成何事，生死无由问伯仁。


无题


背脊驼如此，牢骚发渐幽。避嫌逃故里，装病过新秋。


未老权当老，言愁始欲愁。看他经国者，叱咤几时休。


再游高庄偶感续成


十五年前记旧游，当年游侣半荒丘。从知人世原无定，始信春华例有秋。


陇上辍耕缘底事，涂中曳尾复溪求。只愁母老群儿幼，菽水蒲编供不周。


醉宿杏花村


十月秋阳水拍天，湖山虽好未容颠。但凭极贱杭州酒，烂醉西泠岳墓前。


题西施庙


五泄归来又看溪，浣纱旧迹我重题。陈郎多事搜文献，施女何妨便姓西。


过义乌


骆丞草檄气堂堂，杀敌宗爷更激昂。别有风怀忘不得，夕阳红树照乌伤。


兰溪栖真寺题壁


红叶清溪水急流，兰江风物最宜秋。月明洲畔琵琶响，绝似浔阳夜泊舟。


过兰江


阿奴生小爱梳妆，屋住兰舟梦亦香。望煞江郎三片石，九姑东去不还乡。


风凰山怀汤显祖


濲水矶头半日游，乱山高下望衢州。西江两岸沙如雪，词客东来一系舟。


秋日偕曾荫千游金华承黄志雄导游北山诸胜并示新辑《双龙记胜》读后题诗两首


金华山下双龙窟，湮迹人间二百年。好是黄郎身世健，镵开铜府拜真仙。


北山回首暮烟横，落日寒效草木惊。游罢洞天三十六，归来辛苦记初平。


三月初九过岳王墓下改旧作


凭眺湖山日又曛，回车来拜大王坟。虫沙早已丧三镇，猿鹤何堪张一军。


河朔奇勋归魏绛，江南朝议薄刘蕡。可怜五百男儿血，空化田横岛上云。


步何君《半山娘娘庙题壁》续成


春愁似水刀难断，村酿偏醇醉易狂。笑指朱颜称白也，乱势青眼到红妆。


上方钟定夫人庙，东阁诗成水部郎。看遍野梅三百树，皋亭山色暮苍苍。


临安道上即景


泥壁茅蓬四五家，山茶初茁两三芽。天晴男女忙农去，闲煞门前一树花。


琴操墓


山既玲珑水亦清，东坡曾此访云英。如何八卷临安志，不记琴操一段情。


西天目妙高峰积雪未消因两宿禅源寺


二月春寒雪满山，高峰遥望皖东关。西来两宿禅源寺，为恋林间水一弯。


游东天目昭明太子分经台


武帝情深太子贤，分经台上望诸天。自从兵马迎归后，寂寞人间几百年。


登东天目绝顶大仙峰望钱塘江


仙峰绝顶望钱塘，凤舞龙飞两乳长。好是夕阳金粉里，众山浓紫大江黄。


出昱岭关过三阳坑后车道曲折风景绝佳


盘旋曲径几多弯，历尽千山与万山。此去更无三宿恋，西来又过一重关。


地传达室洙泗溪争出，俗近江淮语转蛮。只恨征车留不得，让他桃李领春闲。


屯溪夜泊


新安江水碧悠悠，两岸人家散若舟。几夜屯溪桥下梦，断肠春色似扬州。


登白岳齐云仙境徘徊半日感慨系之因不上黄山到此乃西游终点也四首


白岳雄峰朵朵奇，方岩无此巨灵姿。道家七二神仙府，第一清虚境在斯。


万历崇桢迹尚新，断碑无数纪明臣。珍珠帘外桃花落，日暮空山独怆神。


回首齐云日半暝，黄昏灯火出休宁。明朝又入红尘去，人海中间一点萍。


养生无物只烟霞，游记居然号作家。一事堪同坡老比，我行稍过浙西涯。


题宁海干人俊《天台游草》


欠缺胡麻饭一杯，每因流水想天台。何当手把搜神卷，玉阙琼楼遍历来。


送友人之广东


别酒淋漓醉不辞，春风杨柳雨丝丝。海天若有行人便，庾岭梅花寄一枝。


乱离杂诗


飘雪琴剑下巴东，未必蓬山有路通。乱世桃园非乐土，炎荒草泽尽英雄。


牵情儿女风前烛，草檄书生梦里功。便欲扬帆从此去，长天渺渺一征鸿。


一、巴东：马来西亚地名


二、草檄：《陈书·蔡景历传》：“诏令草檄，景历援笔立成”，指立功。


青岛杂事诗十首


万斛涛头一岛青，正因死士忆田横。而今刘豫称齐帝，唱破家山饰太平。


果树槐身次第成，崂山一带色菁菁。民风东鲁仍儇薄，到处瓜田有夜棚。


柳台石屋接澄潭，云雾深藏蔚竹庵。十里清溪千尺瀑，果然风景似江南。


堂堂国士盈朝野，不及栾家一女郎。舞到剑飞人隐处，月明满地滚青霜。


京尘回首十年余，尺五城南隔巷居。记否皖公山下别，故人张禄入关初。


邓家姐妹似神仙，一爱楼居一爱颠。握手凄然伤老大，垂髫我尚记当年。


王后卢前意最亲，当年同醉大江滨。武昌明月崂山海，各记东坡梦里人。


共君日夜话钱塘，不觉他乡异故乡。颇感唐人诗意切，并州风物似咸阳。


湛山一角夏似秋，汪酒卢茶各赠投。他日倘修流寓志，应书某为二公留。


一将功成万马喑，是谁纵敌教南侵？诸君珍重春秋笔，好记遗民井底心。


无题


平居无计可消愁，万里烽烟黯素秋。北望中原满胡骑，夕阳红上海边楼。


乙亥元日读陈龙川集有感时事


大地春风十万家，偏安原不损繁华。输降表已传关外，册帝文应出海涯。


北阙三书终失策，暮年一第亦微瑕。千秋论定陈同甫，气壮词雄节较差。


万安桥头闲步忆旧游


半堤桃柳半堤烟，急景清明谷雨前。相约皋亭山下去，沿河好看进香船。


龙门坑纪胜


小和山下蛟龙庙，聚族安居两百家。好是阳春三月暮，沿途开遍紫藤花。


咏西子湖


楼外楼头雨似酥，淡妆西子比西湖。江山也要文人捧，堤柳而今尚姓苏。


赠宋某


万卷图书百亩山，广平老去剧清闲。驱车莺鹤亭前过，为乞新茶一叩关。


志亡儿耀春之殇六首


嬴博之间土已陈，千秋亭畔草如茵。虚堂月落星繁夜，泚笔为文记耀春。


命似潘儿过七旬，佯啼假笑也天真。两年掌上晨昏舞，慰我黔娄一段贫。


跬步还须阿母扶，褰裳言语尚模糊。免教物在人亡后，烧出红绫半幅襦。


明眸细齿耳垂长，玉色双拳带乳香。收取生前儿戏具，筠笼从此不开箱。


魂魄何由入梦来，东西歧路费疑猜。九泉怕有人欺侮，埋近先茔为树槐。


生小排行列第三，阿戎原是出青蓝。怜他阮籍猖狂甚，来对荒坟作醉谈。


沪杭车窗即景


男种秧田女摘茶，乡村五月苦生涯。先从水旱愁天意，更怕秋来赋再加。


为刘开渠题画


扁舟来往烟波里，家住桐洲九里深。曾与严光留密约，鱼多应共醉花阴。


为姜丹书题《丹枫红叶图》


难得多情范致能，爱才贤誉满吴兴。秋来十里松陵路，红叶丹枫路几层。


中年次陆竹天氏韵


叔世天难问，然邦德竟孤。临风思猛士，借酒作清娱。


白眼樽前露，青春梦里呼。中年聊落意，累赘此微躯。


接语堂自天目禅源寺来书戏成一绝欲寄而未果


远得林公一纸书，为言清绝爱山居。禅房亦有周何累，积习从知不易除。


海上候曼兄不至回杭后得牯岭逭暑来诗步原韵奉答并约于重九日同去富阳


语不惊人死不休，杜陵诗只解悲秋。朅来夔府三年住，未及彭城百日留。


为恋湖山伤小别，正愁风雨暗高楼。重阳好作茱萸会，花萼江边一夜游。


中秋无月风紧天寒访诗僧元礼与共饮于江干醉后成诗仍步曼兄《逭暑牯岭》韵


两度乘闲访贯休，前逢春尽后中秋。偶来邃阁如泥饮，便解貂裘作质留。


吴地寒风嘶朔马，庾家明月淡南楼。东坡水调从头唱，醉笔题诗记此游。


和刘大杰《秋兴》


旧梦豪华已化烟，渐趋枯淡入中年。愁无饘粥堪娱老，那有情怀再放颠。


偶过西台有感


三分天下二分亡，四海何人吊国殇。偶向西台台畔过，苔痕犹似泪淋浪。


题诸真长《病起楼图》四首


展卷同看病起楼，恍然旧地作重游。分明画里呼难出，只觉真长在上头。


痛绝人琴又一春，市楼诗梦久成尘。披图仿佛谈诗夜，不见当年病起人。


病起楼从画里寻，画师笔墨似云林。不须画出邻人笛，满目山阳已不禁。


朱陆刊诗溯昔游，昔游人去画存留。而今画里重看画，记得相逢在市楼。


赵龙文录于右任并已作诗题扇贻余姑就愿诗和之亦可作余之四十言志诗两首


卜筑东门事偶然，种瓜敢咏应龙篇。但求饭饱牛衣暖，苟活人间再十年。


昨日东周今日秦，池鱼那复辨庚辛。门前几点冬青树，便算桃源洞里春。


自万松岭至凤山门怀古有作


五百年间帝业微，钱塘潮不上渔矶。兴亡自古缘人事，莫信天山乳凤飞。


夜偕陈世鸿氏松永氏宿鼓山


我住大桥头，窗对涌泉寺。日夕望遥峰，苦乏双~飞翅。


夜兴发游山，乃遂清栖志。暗雨湿衣襟，攀登足奇致。


白云佛面寒，海风松下恣。灯火记来程，回头看再四。


久矣厌尘嚣，良宵欣静閟。借宿赞公房，一洗劳生悴。


下鼓山回望


夜宿涌泉云雾窟，朝登朱子读书台。怪他活泼源头水，一去千年竟不回。


赠福州报界同人两首


大醉三千日，微吟又十年。只愁亡国后，营墓更无田。


闽中风雅赖扶持，气节应为弱者师。万一国亡家破后，对花洒泪岂成诗。


题闽县陈贻衍《西湖记游》画集四首


南渡江山气不雄，钱塘苏小可怜虫。料应怀古添惆怅，画得西湖尔许工。


南北高峰六小桥，英雄悲愤女儿娇。纵君画尽生花样，难挽湖山气寂寥。


武夷三十六雄峰，九曲清溪境不重。山水若从奇处看，西湖终是小家容。


我自浙东来闽海，君从燕北上苏堤。他年归隐西湖去，应对春风忆建溪。


步何熙曾《游鼓岭白云洞》韵


朅来闽海半年留，历历新知与旧游。欲借清明修禊事，却嫌芳草乱汀洲。


整衣好上蟠龙径，唤雨教添浴凤流。自是岩居春寂寞，洞中人似白云悠。


题龚芝麓《芙蓉斋集》


尚书白发老江湖，卅二芙蓉句不磨。未必临危难授命，都因无奈顾横波。


丙子冬日车过有明湾头有作


却望云仙似蒋山，澄波如梦有明湾。逢人怕问前程驿，一水东航是马关。


岁暮穷极有某府怜其贫嘱为撰文因用《钓台题壁》韵作答


万劫艰难病废身，姓名虽在已非真。多惭鲍叔能怜我，只怕灌夫要骂人。


泥马纵骄终少骨，坑灰未死待扬尘。国门吕览应传世，何必臣雄再剧秦。


丁丑春日偕广洽法师等访高僧弘一于日光岩下蒙赠以《佛法导论》诸书归福州后续成长句却寄


不似西泠遇骆丞，南来有意访高僧。远公说法无多语，六祖传真只一灯。


学士清平弹别调，道宗宏议薄飞升。中年亦具逃禅意，两道何周割未能。


赠郑亦奏


不待题诗费评章，艺人才学自芬芳。郑生应解香莲苦，连日因她呕断肠。


游于山戚公祠


于山岭上戚公祠，浩气仍然溢两仪。但使南疆猛将在，不教倭寇渡江涯。


题《白云轩诗词集》两首


唱罢鲲鹏唱雪花，关西铁板转红牙。芬芳藻雅真名士，逸兴豪情两不差。


形象思维汇九流，寄情花鸟乐优游。葩经比兴骚人赋，荟萃成章罕匹俦。


偕吴秋山游鼓山


休沐同登屴崱峰，扶摇直上趁抟风。八闽形胜观榕峤，鼓起东南士气雄。


廿七年黄花岗烈士纪念节有感


年年风雨黄花节，热血齐倾烈士坟。今日不弹闲涕泪，挥戈先草册倭文。


余两过黄山未登绝顶抗战军兴后巡视防务至屯溪遇雨至朱砂泉一浴


初从白岳拜黄峰，再接朱砂雨后溶。劫后倘完三宿愿，石床应去伴虬龙。


偕君左学艺及易黄诸女伴泛舟南湖展墓采菱晚至西竺山翌日联句


戎马余闲暂息机，（郁）南湖清露湿荷衣。（易）采菱儿女歌清越，展墓渔樵话式微。


（郁）十里波光流暑去，两船鬓影载香归。鲁阳戈在能挥日，为吊张颠款寺扉。


刘院长招饮西竺山沿花姑堤一带风景绝佳与君左口唱仍用“微”韵


西竺山前白鹭飞，（郁）花姑堤下藕田肥。柳荫闲系瓜皮艇，茅舍新开杉木扉。


（易）藤蔓欲攀张网架，牛羊亦恋钓鱼矶。桃源此去无多路，（郁）天谴诗人看落晖。


郭沫若氏自长江战线归来谈及寒衣与文人少在前线事两首


洞庭木落雁南飞，血战初酣马正肥。江上征人三百万，秋来谁与寄寒衣？


文人几个是男儿，古训宁忘革裹尸。谁继南塘征战迹，二重桥上看降旗。


自汉皋至辰阳流亡途中口占


国破家亡此一时，侧身天地我何之。同林自愿双栖老，大难宁存半镜差。


岂为行吟来楚泽，终期结绶到南枝。月明三径垂杨下，元白传杯各记诗。


毁家诗纪


离家三日是元宵，灯火高楼夜寂寥。转眼榕城春欲墓，杜鹃声里过花朝。


扰攘中原苦未休，安危运系小瀛洲。诸娘不改唐装束，父老犹思汉冕旒。


忽报秦关悬赤帜，独愁大劫到清流。景升儿子终豚犬，帝豫当年亦姓刘。


中元后夜醉江城，行过严关未解酲。寂寞渡头人独立，满天明月看潮生。


“寒风阵阵雨潇潇，千里行人去路遥。不是有家归未得，鸣鸠已占凤凰巢。”


注：此为福州王天君殿求得签诗。


千里劳军此一行，计程戒驿慎宵征。春风渐绿中原土，大纛初明细柳营。


碛里碉壕连寨，江东子弟妙知兵。驱车直指彭城道，伫看雄师复两京。


水井沟头血战酣，台儿庄外夕阳昙。平原立马凝眸处，忽报奇师捷邳郯。


清溪曾载紫云回，照影惊鸿水一隈。州似琵琶人别抱，地犹稽郡我重来。


伤心王谢堂前燕，低首新亭泣后杯。省识三郎肠断意，马嵬风雨葬花魁。


凤去台空夜渐长，挑灯时展嫁衣裳。愁教晓日穿金缕，故绣重帏护玉堂。


碧落有星烂昴宿，残宵无梦到横塘。武昌旧是伤心地，望阻侯门更断肠。


敢将眷属比神仙，大难来时倍可怜。楚泽尽多兰与芷，湖乡初度日如年。


绿章迭奏通明殿，朱字匀抄烈女篇。亦欲凭舂资德耀，扊扅初谱上鲲弦。


犹记当年礼聘勤，十千沽酒圣湖濆。频烧绛蜡迟宵柝，细煮龙涎涴宿熏。


佳话颇传王逸少，豪情不减李香君。而今劳燕临歧路，肠断江东日暮云。


戎马间关为国谋，南登太姥北徐州。荔枝初熟梅妃里，春水方生燕子楼。


绝少闲情怜姹女，满怀遗憾看吴钩。闺中日课阴符读，要使红颜识楚仇。


贫贱原知是祸胎，苏秦初不慕颜回。九州铸铁终成错，一饭论交竟自媒。


水覆金盆收半勺，香残心篆看全灰。明年陌上花开日，愁听人歌缓缓来。


并马汜州看木奴，粘天青草复重湖。向来豪气吞云梦，惜别清啼陋鹧鸪。


自愿驰驱随李广，何劳叮嘱戒罗敷。男儿只合沙场死，岂为凌烟阁上图。


汨罗东望路迢迢，郁怒熊熊火未消。欲驾飞涛驰白马，潇湘浙水可通潮。


急管繁弦唱渭城，愁如大海酒边生。歌翻桃叶临官渡，曲比红儿忆小名。


君去我来他日讼，天荒地老此时情。禅心已似冬枯木，忍再拖泥带水行。


此身已分炎荒老，远道多愁驿递迟。万死干君唯一语，为侬清白抚诸儿。


去年曾宿此江滨，归梦依依线富春。今日梁空泥落尽，梦中难觅去年人。


千里行程暂息机，江山依旧境全非。身同华表归来鹤，门掩桃花谢后扉。


老病乐天腰渐减，高秋樊素貌应肥。多情不解朱翁子，骄俗何劳五牡騑。


一纸书来感不禁，扶头长夜带愁吟。谁知元鸟分飞日，犹剩冤禽未死心。


秋意著人原瑟瑟，侯门似海故沉沉。沈园旧恨从头数，泪透萧郎蜀锦衾。


贺新郎


忧患余生矣。纵齐倾钱塘湖水，奇羞难洗。欲返江东无面目，曳尾涂中当死。


耻说与，衡门墙茨。亲见桑中遗芍药，学青盲，假作痴聋耳。姑忍辱，毋多事。


匈奴未灭家何恃。且由他、莺莺燕燕，私欢弥子。留取吴钩拚大敌，宝剑岂能轻试。


歼小丑，自然容易。别有戴天仇恨在，国倘亡，妻妾宁非妓。先逐寇，再驱雉。


无题


指点云间雁，应从海外归。弯弓思射取，只恐拆双~飞。


寄若瓢和尚二首


离愁蹙蹙走天涯，闻道南台又驻车。乱后倘逢应失笑，一盘清帐乱如麻。


莫忏泥涂曳尾行，万千恩怨此时情。念家山破从何说，地老天荒曳尾生。


远适星洲道出香港友人嘱题《红树室书画集》因题一绝


不将风雅薄时贤，红树室中别有天。为问仓皇南渡日，过江载得几残篇。


小草


生同小草思酬国，志切狂夫敢忆家。张禄有心逃魏辱，文姬无奈咽胡笳。


宁辜宋里东邻意，忍弃吴王旧苑花。不欲金盆收覆水，为谁憔悴客天涯。


星洲旅次有梦而作


钱塘江上听鸣榔，衣梦依稀返故乡。醒后忽忘身是客，蛮歌似哭断人肠。


元旦因公赴槟榔屿闻有汪电主和之谣车中赋示友人


飞车高卧过垂虹，草驿灯昏似梦中。许国敢辞千里役，忍寒还耐五更风。


神州旧恨遗徐福，南粤新谣怨蒯通。卷土重来应有日，俊豪子弟满江东。


抵槟城后见有饭店名杭州者乡思萦怀夜不成寐窗外舞乐不绝用谢枋得《武夷山中》诗韵吟成一绝


故园归去已无家，传舍名留炎海涯。一夜乡愁消未得，隔窗听唱后庭花。


云雾登升旗山菊花方开


好山多半被云遮，北望中原路正赊。高处旗升风日淡，南天冬尽见秋花。


关君谓升旗山大似匡庐因演其意


匡庐曾记昔年游，挂席名山孟氏舟。谁分仓皇南渡日，一瓢犹得住瀛洲。


前在槟城偶吟俚句南洋诗友和者如云近有所感再叠前韵重作三章当知途迩来心境


归去西湖梦里家，衣冠憔悴滞天涯。沈园可有春消息，忆煞桥边野草花。


纵移团扇面难遮，曳尾途中计尚赊。新得天随消遣法，青泥梳剔灌莲花。


投荒大似屈原游，不是逍遥范蠡舟。忍泪报君君莫笑，新营生圹在星洲。


赠朱植先生因题画像册后


耆年硕德众共推，金箭东南一代才。手辟朱堤山万仞，防边端赖君输财。


赠万印楼主张斯仁先生


乱世难期独善身，技能精一始全真。阳冰妙篆山农印，同是千秋处士珍。


王声世先生古稀双寿又庆金婚因缀长句致贺


七秩耆英张宝藏，华筵庆集午桥庄。名齐北斗星辰列，酒晋东皇太乙觞。


玉树象贤勤典谒，金婚佳耦伴沧浪。杖朝约取还乡日，再赋新诗祝寿康。


为君濂题海粟画梅


孤山归梦未全荒，苦寒梅花立草堂。展画时闻香暗散，陇头春满感刘郎。


代洪开榜先生祝梁母邓太夫人八秩大庆


柏舟高节冠南荒，教子成名有义方。美意延年山比寿，输财济国世流芳。


不妨太素同朋少，到底桓君后代昌。好待期颐觞咏日，重摩铜狄话沧桑。


庚辰元日闻南宁捷报醉胡社长宅和益吾老《岁晚感怀》原韵


烽火南宁郡，频传捷报来。中原欣北望，大地庆春回。


羽檄连翩至，愁怀次第开。敢辞旨酒赐，痛饮尽余杯。


得渝友诗柬谓余尚不孤实则垂老投荒正为儇子辈诟谇因用原韵奉答亦兼告以此间人心之险恶耳


万里倦行役，时穷德竟孤。关门无令尹，谁问老聃书。


赠韩槐准


卖药庐中始识韩，转从市隐忆长安。不辞客路三千里，来啖红毛五月丹。


身似苏髯羁岭表，心随谢翱哭严滩。新亭大有河山感，莫作寻常宴会看。


祝中兴俱乐部两周年纪念


国祚阽危极此时，中兴大业赖扶持。两年辛苦功初见，一体忠诚众自知。


楚必亡秦原铁谶，哀能胜敌是奇师。黄龙痛饮须臾事，伫待南颁报捷辞。


孟圭黄先生曾长闽省教育厅足迹几遍全球近息影星洲设帐授徒学濂溪之课士因用先生《课徒感作》原韵赋赠长句


博学能文似茂先，八闽诗垒此中坚。人传江夏黄童德，我颂颍川太守贤。


老去河汾终日讲，南来风雅一身肩。三台合有飞升兆，鹳雀衔鳣影正翩。


《温陵探古录》题词


野分牛女领泉州，紫帽蓝溪境最幽。南渡衣冠留晋俗，四门词赋壮唐猷。


里中志记曾明仲，桥上人歌蔡状头。读到温陵稽古史，满怀羁思涕横流。


赠曾梦笔氏


不合携家事远征，漫天风雨听鸡鸣。南行几断杯中酒，此夕何妨尽醉倾。


小游仙诗


瑶草云衢露似珠，微寒初透紫罗襦。偎依不为娇无力，鹤背天风损玉肤。


赠紫罗兰


正似及时春帖子，羌无故实紫罗兰。途栽春种逢歌德，帘卷西风薄易安。


沧海曾经人未老，青衫初浣泪偷弹。不须更唱江南好，幽咽泉流水下滩。


题林建《深山读易图》


读易思行健，听泉感岁秋。山中闲日月，应为故人留。


为林建题《匡庐图》


彭郎依旧小姑单，几叶轻舠懒下滩。为恋匡庐山色好，秋来枫树半林丹。


月夜怀刘大杰


青山难望海云堆，戎马仓皇事更哀。托翅南荒人万里，伤心故国梦千回。


书来细诵诗三首，醉后犹斟酒一杯。今夜月明清似水，悄无人处上高台。


珍珠巴刹小食摊上口占


月缺花残太不情，富春江上晚凉生。如非燕垒来蛇鼠，忍作投荒万里行。


书示江郎


胡姬侍酒忆芳容，梦断巫山第几峰。酒入愁肠都乏味，花雕未及故乡浓。


与江郎对饭座上口占


东海归来剩二仙，杖头花尽买山钱。南楼箫管沉沉夜，绝似秦淮五月天。


南天酒楼饯别映霞两首


自剔银灯照酒卮，旗亭风月惹相思。忍抛白首盟山约，来谱黄衫小玉词。


南国固多红豆子，沈园差似习家池。山公大醉高阳夜，可是伤春为柳枝。


愁怀端赖曲生开，厚地高天酒一杯。未必有情难遣此，本来无物却沾埃。


杨枝上马成驰骋，桃叶横江去不回。醉死何须人荷锸，笑他刘阮是庸才。


题刘海粟《祝融峰图》


七十二峰最让层，望衡九面竞崚赠。年来宗炳垂垂老，卧看风雷笔底凝。


题海粟君濂刘抗葆芳合作图


松竹梅花各耐寒，心坚如石此盟磐。首阳薇蕨钟山寂，不信人间一饱难。


寄王映霞


大堤杨柳记依依，此去离多会自稀。秋雨茂陵人独宿，野风棘野雉双~飞。


纵无七子为哀牡，犹有三春各恋晖。愁听灯前谈笑语，阿娘真个几时归。


和曾广勋先生赐赠之作四首


十载春申忆旧游，江关词赋动离愁。五噫谁会梁鸿意，对镜摩挲惜此头。


尺枉何由再直寻，兰成哀思及时深。美人香草闲情赋，岂是离骚屈宋心。


万水千山老贯休，满堂花醉我何求。烽烟旷劫三吴遍，沧海乘桴咏四愁。


野老江头酒任赊，醉来试卜学张华。终期埋近要离冢，那有狂夫不忆家。


感怀


六陵遥拜冬青树，笑掷乾坤再出家。铗有寒光消郁怒，集无名句比秋笳。


朝云末劫终尘土，杨爱前身是柳花。参透色空真境界，一瓶一钵走天涯。


庚辰冬录旧作小游仙赠胡浪漫


笑指腮中半月痕，轻红可似落花魂。只因曾与麻姑约，争摘黄精一寸根。


李伟南陈振贤先生招饮醉花林叨陪末座感惭交并陈先生并赐以佳章依韵奉答流窜经年不自知辞之凄恻也


百岁常怀千载忧，干戈扰攘我西游。叨陪宾主东南美，却爱园林草木秋。


去国羁臣伤独乐，梳瓴病鹤望全瘳。穷来欲问朝中贵，亦识流亡疾苦否。


游金马仑之作


三年放棹西溪梦，忽见芦花似梦中。写取秋山图一幅，细题年月纪征东。


为浪漫兄题刘大师画吉了君濂画石大师曾题“却似八大山人”


顽石从严坚砥砺，汉禽自古薄夷酋。中原尚有能言兽，朱耷当年涕未收。


为胡仁东先生题海粟大师画芦雁两首


芦花瑟瑟雁来时，秋尽天涯鬓有丝。万里烽烟归梦断，披图撩乱是乡思。


故国音书到渐稀，料因烽火暗边圻。画中大有沧桑感，南雁西风获正肥。


黄花节日与星洲同仁集郭嘉东椰园遥祭继以觞咏摄影同仁嘱题照后藉赠园主


椰林风月比平泉，遥祭黄花海角天。难得主人能好客，诸孙清慧令公贤。


题照片赠郭开菊开兰姊妹


椰园人似月中仙，秋菊春兰各自研。南国重赓邦媛志，林宗林下记双贤。


这霭民先生题经公颐渊画松两首


曾从非孝识经公，众议纷纭撼学宫。论定盖棺离乱日，寒儒终不变初衷。


六法通灵力有余，暮年点笔热凌虚。一枝剪取长松干，劲质贞心实启予。


冯焕章先生今年六十万里来书乞诗为寿戏效先生诗体


马二先生真好汉，能屈能伸能苦干。昔从西北练精兵，今天中央弄笔杆。


莫嗤丘八变诗人，杜甫伤时涕泪新。萁豆相煎何太急，英雄虽老岂轮囷。


抗战今年将胜利，加强团结全民意。同室操戈大不该，先生呼吁声声泪。


六十年间教训多，从头收拾旧山河。预期真捣黄龙日，再诵南山祝寿歌。


为晓音女士题海粟《芦雁》


万里南飞客感深，露香菰米费搜寻。炎荒怕读刘郎画，一片蒹葭故国心。


晨雨天凉吟赠大鹰画室


一雨顿教大暑收，炎荒亦自可凉秋。临风写幅丹青卖，不羡人间万户侯。


题悲鸿画梅


花中巢许耐寒枝，香满罗浮小雪时。各记兴亡家国恨，悲鸿作画我题诗。


【注释】：


1、悲鸿——徐悲鸿（1895-1953）江苏宜兴人。中国画家、美术教育家。少时刻苦学画，后留学法国。曾任中央美术学院院长，中华全国美术教育工作者协会主席。


2、巢许——即“巢父”和“许由”，他们是尧舜时的隐士。尧帝曾想传位于巢父，巢父不受；又拟传位于许由，亦被拒。


3、罗浮——即罗浮山。位于广东东江北岸，主峰飞云顶在博罗县西北，为粤中游览胜地。


止园饯送徐教授悲鸿席上偶成


夜雨平添水阁寒，炎荒今始觉衣单。叨陪孺子陈蕃席，此日清游梦一般。


和李西浪让画诗原韵


李膺能让张颠画，旷达情怀似古人。留得艺人真逸史，大风堂下海扬尘。


赠王沈


鸢肩火色长如此，我马玄黄又日曛。黯尽轮蹄霜尽鬓，满山风雪最怜君。


闻杨云史先生之讣


庾信哀时赋未完，将星遽报陨诗坛。江东渭北萦怀久，王后卢前位置前。


交谊死生尊季札，参军盐铁识桓宽。最怜家祭传遗训，犹盼王师灭贺兰。


题少昂画虎


怒目视中原，嗥声震山谷。风云笔底生，誉虎致三祝。


读陈孝威《上罗斯福总统书》后感


太学上书关国运，广陵草檄慑权臣。儒生未必全无用，纸上谈兵笔有神。


题徐悲鸿为韩槐准作《喜马拉雅山远眺图》


寰宇高寒此一峰，九州无奈阵云封。何当重踏昆仑顶，笑指蜗牛角上踪。


题徐悲鸿赠韩槐准《鸡竹图》


红冠白羽曳经纶，文质彬彬此一身。云外有声天破晓，苍筤深处卧斐真。


中秋口号


三湘刁斗倍凄清，举目中秋月正明。索句深宵人寄感，倾杯对坐客多情。


每怀旧雨天涯隔，尚有疑云海上生。圆缺竟何关世事，江流不断咽悲声。


自叹


相看无复旧家庭，剩有残书拥画屏。异国飘零妻又去，十年恨事数番经。


题梅魂手册


流水急于归远海，落花红欲上秋千。山河那待重收拾，寇盗何妨任蔓延。


无恨岂宜歌慷慨，有生只合作神仙。不须更上层楼望，宝髻云鬟列眼前。


题淡然手册


风雨鸡鸣夜五更，浮云聚散总关情。况当烽火连天际，愁绝临崖是此行。


星洲既陷厄苏岛困孤舟中赋此见志


伤乱倦行役，西来又一关。偶传如梦令，低唱念家山。


海阔回潮缓，风微夕照殷。愿随南雁侣，从此赋刀环。


题友人郑泗水半闲居


小桥流水郑玄居，洙泗遗风习未除。难得半闲还治产，五湖大业比陶朱。


离乱杂诗十一首


又见名城作战场，势危累卵溃南疆。空梁王谢迷飞燕，海市楼台咒夕阳。


纵欲穷荒求玉杵，可能苦渴得琼浆。石壕村与长生殿，一例钗分惹恨长。


望断天南尺素书，巴城消息近何如。乱离鱼雁双藏影，道阻河梁再卜居。


镇日临流怀祖逖，中宵舞剑学专诸。终期舸载夷光去，鬓影烟波共一庐。


夜雨江村草木欣，端居无事又思君。似闻岛上烽烟急，只恐城门玉石焚。


誓记钗环当日语，香余绣被隔年薰。蓬山咫尺南溟路，哀乐都因一水分。


谣诼纷纭语迭新，南荒末劫事疑真。从知邗上终儿戏，坐使咸阳失要津。


月正圆时伤破镜，雨淋铃夜忆归秦。兼旬别似三秋隔，频掷金钱卜远人。


久客愁看燕子飞，呢喃语软泄春机。明知世乱天难问，终觉离多会渐稀。


简札浮深殷羡使，泪痕斑驳谢庄衣。解忧纵有兰陵酒，浅醉何由梦洛妃。


却喜长空播玉音，灵犀一点此传心。凤凰浪迹成凡鸟，精卫临渊是怨禽。


满地月明思故国，穷途裘敝感黄金。茫茫大难愁来日，剩把微情付苦吟。


犹记高楼诀别词，叮咛别后少相思。酒能损肺休多饮，事决临机莫过迟。


漫学东方耽戏谑，好呼南八是男儿。此情可待成追忆，愁绝萧郎鬓渐丝。


多谢陈蕃扫榻迎，欲留无计又西征。偶攀红豆来南国，为访云英上玉京。


细雨蒲帆游子泪，春风杨柳故园情。河山两戒重光日，约取金门海上盟。


飘零琴剑下巴东，未必蓬山有路通。乱世桃源非乐土，炎荒草泽尽英雄。


牵情儿女风前烛，草檄书生梦里功。便欲扬帆从此去，长天渺渺一征鸿。


千里驰驱自觉痴，苦无灵药慰相思。归来海角求凰日，却似隆中抱膝时。


一死何难仇未复，百身可赎我奚辞。会当立马扶桑顶，扫穴犁庭再誓师。


草木风声势未安，孤舟惶恐再经滩。地名末旦埋踪易，楫指中流转道难。


天意似将颁大任，微躯何厌忍饥寒。长歌正气重来读，我比前贤路已宽。


去卜干峇鲁留赠陈金绍


十年久作贾胡游，残夜蛮荒迭梦秋。若问樽前惆怅事，故乡猿鹤动人愁。


无题四首——用《毁家诗纪》中四律韵


洞房红烛礼张仙，碧玉风情胜小怜。惜别文通犹有恨，哀时庾信岂忘年。


催妆何必题中馈，编集还应列外篇。一自苏卿羁海上，鸾胶原易续心弦。


玉镜台边笑老奴，何年归去长西湖。都因世乱飘鸾凤，岂为行迟泥鹧鸪。


故国三千来满子，瓜期二八聘罗敷。从今好敛风云笔，试写滕王蛱蝶图。


赘秦原不为身谋，揽辔犹思定十洲。谁信风流张敞笔，曾鸣悲愤谢翱楼。


弯弓有待南山虎，拔剑宁惭带上钩。何日西施随范蠡，五湖烟水洗恩仇。


老去看花意尚勤，巴东景物似湖濆。酒从雨月庄中贳，香爱观音殿里薰。


水调歌头初按拍，摩诃池上却逢君。年年记取清秋节，双桨临风接紫云。


胡迈来诗会有所感步韵以答


故人横海寄诗来，辞比江南赋更哀。旧梦忆同蕉下鹿，此身真似劫余灰。


欢联白社居千日，泪洒新亭酒一杯。衰朽自怜刘越石，只今起舞要鸡催。


题新云山人画梅


十年孤屿罗浮梦，每到春来辄忆家。难得张郎知我意，画眉还为画梅花。


此为郁达夫所写最后一首诗，是年秋作者即遇难。一九六七年新加坡《南洋文摘》四卷八期载诗题为《题张乙鸥画梅图》。


望仙门


昨夜相思梦未成，过三更。今朝两眼不分明，漠难醒。


莫问愁多少，量来叠叠层层。恨他樊素忒无情。与春行。剩我苦零丁。


卖花声·送外东行


梦里哭君行。疑已天明。（孙）醒来却喜夜深深。


（郁）不是阿侬抛不了，郎太多情。（孙）无语算邮程。暗自心惊。


（郁）途中千万莫多停。到得胡天安住后，寄个回音。（孙）


蝶恋花·曾前年冬相识之女友


客里相思浑似水。似水相思，也带辛酸味。我本逢场聊作戏，可怜识了多情你。


此去千安千万里。地北天南，后会无期矣。忍泪劝君君切记，等闲莫负雏年纪。


金缕曲·寄北京丁巽甫杨金甫仿顾梁汾寄吴季子


兄等平安否。记离时，都门击筑，汉皋赌酒。别后光阴驹过隙，又是一年将旧。


怕说与，新来病瘦。我自无能甘命薄，最伤心，母老妻儿幼。身后事，赖良友。


半生积贮风双袖。悔当初，千金买笑，量珠论斗。往日牢骚今懒发，发了还愁丢丑。


且莫问，文章可有。即使续成秋柳稿，语荒唐，要被万人咒。言不尽，弟顿首。


风流子·三十初度


小丑又登场。大家起，为我举离觞。想此夕清樽，千金难买，他年回忆，未免神伤。


最好是题诗各一首，写字两三行。踏雪鸿踪，印成指爪，落花水面，留住文章。


明朝三十一，数从前事业，羞煞潘郎。只几篇小说，两鬓清霜。谅今后生涯，也长碌碌，老奴故态，不敢佯狂。君等若来劝酒，醉死无妨。


扬州慢·寄王映霞


客里光阴，黄梅天气，孤灯照断深宵。记春游当日，尽湖上逍遥。


自车向离亭别后，冷吟闲醉，多少无聊。况此际，征帆待发，大海船招。


相思已苦，更愁予，身世萧条。恨司马家贫，江郎才尽，李广难朝。却喜君心坚洁，情深处，够我魂销。叫真真画里，商量供幅生绡。


采桑子·和蘅子


当年同是天涯客，故里来逢。奇事成重。乍见真疑在梦中。


谱翻白石清新句，爱说飘蓬。意淡情浓。可惜今宵没小红。


减字木兰花·寄刘大杰


秋风老矣。正是江州司马泪。病酒伤时，休诵当时感事诗。


纷纷人世，我爱陶潜天下士。旧梦如烟，潦倒西湖一钓船。


西江月·白话词一首贺救济院举办之集团结婚


昔日章台弱柳，今日南国佳人。鸳鸯乱点谱翻新，太守名乔姓沈。


红烛两行几对，春宵一刻千金。婚姻何必定条陈，缛礼繁文好省。


满江红·闽于山戚继光祠题壁用岳武穆韵


三百年来，我华夏威风久歇。有几个，如何成就，丰功伟烈。拔剑光寒倭寇胆，拨云手指天心月。到于今，遗饼纪征东，民怀切。


会稽耻，终当雪。楚三户，教秦灭。原英灵，永保金瓯无缺。台畔班师酣醉石，亭边思子悲啼血。向长空，洒泪酹千杯，蓬莱阙。
ＷＷＷ.xiＡosＨuoＴＸＴ.nettxt小＿说天/堂

TXT小说天堂  http://www.xiaoshuotxt.net，最有文艺气息的文学网站，手机直接阅读下载请登陆http://m.xiaoshuotxt.net，所有TXT电子书手机免费下载阅读，我们提供给您的小说不求最多，但求最经典最完